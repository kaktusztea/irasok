### LÉGYPAPÍR

### Űrvihar

Negyvennel száguldottak a Suzukival a külső sávban, lassan már csak a biciklisták nem dudálták le őket, mikor egy kisebb aszteroidaviharba kerültek, ami a Szaturnusz megszámlálhatatlan gyűrűinek egyikéről vált le.

OKTATÓ: Kapcsoljon fel negyedikbe, Róbert.

TANULÓ: Elnézést, azt hittem ki kell húzatni..

OKTATÓ: Hát, ha gyorsabban mennénk, valóban. Azonban jelenleg.. vigyázzon azzal az aszteroidával!

TANULÓ: Uhh, közel volt, kösz, hogy szólt...

OKTATÓ: Az irányjelzőt viszont most sem tette ki. Egy szigorúbb vizsgabiztos már egy ilyenért is megbuktatja.

TANULÓ: Aha.

OKTATÓ: Le tudja tenni arra a közepes sziklára, ami ott sodródik a Pékség mellett? Az inkompetenciától mindig megéhezem. Agyalogosss..!! Jééézusom..

TANULÓ: Tudja, ha nem csak kritizálna, hanem adna néhány gyakorlati tanácsot is, akkor talán nem bénáznék ennyit.

OKTATÓ: Nah, de kinyílt a csipája, fiatalember.. Eddig megadtuk egymásnak az *alapvető* tiszteletet! Mondja, hogy nem direkt hajtott bele abba az ionizált porfelhőbe. Gyerekes bosszú ehh... (elmélázva) nahát, bezárt a horgászbolt! Ejj, pedig csak tavaly nyitott ki..

TANULÓ: A rutinon is csak annyi volt az összes tanácsa, hogy - idézem - 'aztán ne b\*ssza el, Róbert'. Köszönöm, igazán sokat segített.

OKTATÓ: De átment! (másodjára). Tudja, Róbert, nem tudom nem észrevenni, hogy a csomagtartó, sőt az autó egész hátulja mintha hiányozna. Nem adta meg az elsőbbséget annak a vöröses sziklának.

TANULÓ: Mert maga csak üvölteni, vagy duzzogni tud! Most is 7-8 aszteroida száguld át előttem, a hetes busszal és azzal a kisteherautóval súlyosbítva! Talán előránthatna valamit a több évtizedes tapasztalatából, Schumacher.

OKTATÓ: Hallatlan! Harminc éves pályafutásom alatt nem találkoztam ilyen szemtelenséggel! Megjegyzem Schumacher csak az autójának köszönhetett mindent, Senna volt a legnagyobb, maga nem is élt, mikor én már futamokra jártam... Várja meg, míg a kamiont kilapítják a sziklák... igen, csúsztassa a kuplungot! Üvölt a motor és nem megyünk, az Isten szerelmére!

TANULÓ: Tudja, kezd egyre csábítóbb lenni a pénzvisszatérítés gondolata.

OKTATÓ: 35 óra után, na ne röhögtessen! Igggen, volt egy napfénytetőnk... csak nyugodtan, ne zavartassa magát, végül is lassan elfogy alólunk az autó..

TANULÓ: Na most lett elegem! Maga a legalamuszibb, legtehetségtelenebb, legarrogánsabb oktató, akit csak el tudok képzelni. Ha még egyben lenne a parkoló, ki is szállnék. (siránkozva) Miért mindig elém zuhannak a nagyobb darabok..?

OKTATÓ: Akkor azt hiszem üzleti- és tankapcsolatunk itt véget is ért. Visszatérítésről természetesen szó sem lehet. Kérem hagyja el a járművet.

TANULÓ: Mivel már nincs karosszériánk sem, itt van a nyavalyás kormánya, azt megkaphatja. Aviszontlátásra!!

OKTATÓ: Viszontlátásra... (dünnyögve) Hát persze, hogy nem a zebrán.. Le mertem fogadni. Szemtelen suttyó.
