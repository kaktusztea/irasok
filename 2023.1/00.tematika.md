### LACKFI KREATÍV ÍRÁS az interneten - 2023 tavaszi félév
#### Vezeti: Lackfi János József Attila- és Prima Primissima-díjas író, költő

Január 17. – HA ÉN SZERETLEK, JAJ NEKED! – Vagyis inkább jaj is meg nem is. Örömbánat, bánatöröm ebben a leguniverzálisabb seveled-senélküled típusú kapcsolatban, melyen nem győzünk eleget bosszankodni, melyről nem tudunk eleget áradozni. Mert hiszen, a betyárját, hogy lehet ennyire más, hogy nem ért engem? Meg a csudába, hogy lehet ennyire édes, megzabálom. És megyek, és tényleg meg. Ölünk, ölelünk. Ez felháborító! Ez kiborító! Ez mámorító! És még meg is írjuk!

Január 24. - FEDŐSZTORI – A nagy dumások, a nagy kamuzók bármit beadnak nekünk. Addig csűrik-csavarják, addig színezik az apró részleteket, addig bogozzák a történet fonalát, míg behálózzák és bepalizzák a gyanútlan hallgatót. Pazarul akrobatikáznak a nagy semmiben, világokat teremtenek, sárkányokat győznek le, a leglehetetlenebb helyzetből is ők kerülnek ki diadalmasan. Csak akkor buknak le, ha megfújatjuk velük a valószerűség szondáját, és kiderül, a sárga földig leitatta őket a fantáziájuk…

Január 31. - CSÓCSÁLJUNK KLISÉKET! – Annyi jól bevált elbeszélői klisé van a kezünk ügyében. Az ifjú lovag zordonan összehúzta a szemöldökét. Na de vasvillával vagy gereblyével? A kastély bal szárnyában tábort ütöttek a lázadók. Praktikus banda voltak, a kastélyszárny kitépett tollaival degeszre tömték párnájukat, és édesdeden álomba szenderültek. A grófnő megsemmisítő tekintettel mérte végig lovagját. Aki ennek hatására rögvest szénné égett. Gyermeteg dolog minden kétértelműségbe belekötni? Az, de mekkora mulatság!

Február 7. - LÉGYPAPÍR – Íme egy kiürült, formalitássá légiesedett házasság! Előfordul. A legjobb családban is. Hajoljunk fölé érdeklődve, tudományos tárgyilagossággal. Alakítsunk folyamatábrává, elemezzük szenvtelenül. Írjuk át precíz esettanulmánnyá, biológiai törvények illusztrációjává. színezzük meg felszínes, társadalmi elvárásokkal. És csak legbelül sírdogáljunk egy kicsit!

Február 14. – VÉRES HATÁRVONALAK – Észrevétlenül lesz a csecsemőből gyerek. A gyerekből fiatal. A fiatalból férfi, nő. A nőből, férfiból öreg. Micsoda? Csókolommal köszönnek? Hiszen rózsaszín bakancsban járok! Letegeznek? Pedig rajtam apám zakója? Emberszámba sem vesznek, pedig most múltam kilenc? Az életkorfordulók vérszerződése manapság többnyire nem látványos. Mégis szembejönnek olyan sztorik, amelyek félreérthetetlenül, húsbavágóan jelzik: valami végérvényesen megváltozott.

Február 21. - ISMERŐS IDEGENSÉG – Idegen város, ahol jövevények vagyunk. Minden olyan ismerősen emberi, minden olyan meghitt, mégis mi vagyunk itt a betolakodók. Az egzotikusak, a turisták. Miért nem tudunk normálisan viselkedni? Úgy, mint egy idevalósi… Aki tudja, mi a szokás? És mit viszünk magunkkal, milyen belső meccset szeretnénk lejátszani idegenben? Lehet, hogy könnyebb így dönteni a fejünkben ülésező bíróságnak? Odaát semlegesebben születik az ítélet? Lehet, már nem is ugyanaz az ember hagyja el az idegen várost, mint aki oda érkezett?

Február 28. - KETTEN EGY TEST – Kettőződések, egyesülések. Gyerek lesz a szülőkből, pár a fiúból, lányból. Egy vér az unoka és a nagyszülő. De hogyan is van ez? Mikor és miben kapjuk rajta a másiknál, hogy hús a húsomból, csont a csontomból? Amikor úgy adja elő a sztorimat, mint sajátját? Amikor apám fejéből kiszól nagyapám? Amikor a kicsi halott nagyanyja szavaival komolykodik? Hogyan éljük a nemzedékek kavargását abban a szétválogathatatlan birkózásban, ami a család?

Március 7. - IDŐJÁRÁSTALANSÁG – Vannak bevett sémáink, mellyel magunkhoz szelídítjük a valóságot. Igen, mert túlságosan sokágú, torzonborz, kezelhetetlen. Ezért jók a pittyentős kártyák, az eldobható borotvák, az udvarias köszönések, az időjárásjelentések, a határidőnaplók, a névnapi köszöntések. Viszont a valóság olykor kitör a karámból, abszurddá, ellenőrizhetetlenné válik. És akkor kétségbeesünk. Egy ponton megroppan a gát, és máris elönti életünket a valóságon túli áradat.

Március 14. - HOGYÉLTEKTI? – Így kell élni, úgy kell élni, szupernagyik tudják, hogy kell élni. Mindenre van tuti, kipróbált megoldásuk, trükkjük, lájfhekkjük. Még a régi időkból. Még az özönvíz előttről. Mindenkinek van vagy volt olyan nagymamája vagy pótnagyija, akinek mindenre IS volt megoldása. A házmesterre, a csőtörésre, a vécépapírhiányra, a világháborúra. Kerítsük be a nagyikat szavakkal! Elkapjuk őket!

Március 21. - FELNŐTTMESE – Meséljünk kapcsolatot! Melyben benne van a múlt és jövendő, hiszen vonszoljuk magunk után gyerekkorunkat, szüleinket, előző szerelmeinket, panelházi naplementéinket. És közben azzal áltatjuk magunkat, hogy itt, most, két szabad ember szereti egymást szabadon. Holott testi és leli érintéseinkben össze-vissza kavarog mindannak emléke, valósága, ami lehettünk volna, lennénk, ami voltunk és vagyunk.

Március 28. - A HATALOM SZÉDÜLETE – Most azt a pillanatot fogjuk felnagyítani, amikor egy alaktalan, kiforratlan egzisztencia hirtelen hatalomhoz jut, és egész addigi világa hirtelen átalakul. A szent felelőtlenségből hirtelen pozíció lesz, a cseppfolyósságból szilárd halmazállapot. Mi megy ilyenkor végbe a lélekben? Mi látható ebből kifelé? Izgalmas, mint életünk minden határpontja.

Április 4. - WEBSHOP-IDENTITÁS – Egy neten rendelt tárgy, főként ha nagyon személyes tartozékunk lesz, mennyi dilemmát vet fel! Reklamáljunk vagy ne? Kell nekünk vagy sem? Elfogadjuk mi ezt a céges policyt? Illünk mi ehhez a csillivilli világhoz? Illik hozzánk ez a vadiúj világ? Küldjük vissza a feladóhoz? Milyenek vagyunk egy tárgy tükrében? Hát kapcsolataink és életünk tükrében? Mennyi mindenről beszél egy vacak tucattermék…

Április 11. - AGYONLŐTT GYEREKKOR – Nem is lőtték agyon, csak majdnem. Megvolt a lehetőség, a valószínűség. A legidillibb gyerekkorba is belehasít egyszer egy trauma, tragédia. Az érthetetlen, a megmagyarázhatatlan belöki az ajtót, megböki kalapját! 
– Csókolom, gyöttem, lehet, maradok is.
Akkor most hogyan tovább? Hirtelen felnőni? Fejet homokba dugni? Megérteni a megérthetetlent? Vagy meghagyni emlékműnek a gyerekkor közepén egy kést, mely ott remeg az asztalba belevágva?

Április 18. - MI TÖRTÉNIK, AMIKOR SEMMI SE TÖRTÉNIK? - A nem-történés poétikája, vagyis az is lehet érdekes, ami egyáltalán nem érdekes. Miért is? Mert az ember, aki időnként a nem-történésben lakik, ő maga érdekes. Godot nem jön el, de a rá várás érdekes. Egy fogorvosi váróban ülni kínzóan unalmas, de meglehet, hogy csupa érdekes sorsok unatkoznak ott. Minden érdektelen életbe száz másik élet és száz halál van becsomagolva. Nosza, szabadítsunk ki párat!

Április 25. - ALIG ÉLŐ TÖRTÉNELEM – A nemzedéki emlékezet láncolata folyton megszakad. Ásítva hallgatjuk, hogy dédapának a fronton milyen kincs volt a dióbél vagy a kenyérhéj. Hogy anyu nem kapott folyton csokit, amikor kért. Hogy régen lóval jártak, bizony ám. És a gyerekek legeltették a libákat. Meg húzgálták a gazt a veteményesben. Nem ám a drága videójátékokat nyúzták. Nehéz elképzelni a régi időket… Meg hát a régi idők tanúi néha igen furák. Évszázadok szikráznak össze egy-egy ilyen találkozásban.

Május 2. – TÖRÉSPONT – Amikor menni kell, akkor menni kell! Nem csak a halál és a biológiai inger diktál ilyesmit, gyakorta előfordul életünkben, hogy muszáj kiszakadni, és mielőtt valami újba megérkeznénk, ott állunk a senki földjén. Csupasz indokainkkal, magányunkkal, a szemrehányásokkal, a félelmekkel, a fájdalmakkal. Mögöttünk az özönvíz, előttünk az ismeretlen. Kegyetlen pillanat, tele energiával, hisz a teljes életünk a tét. Érdemes feltérképezni ezt a kincsesbányát!

Május 9. - SZÜLŐ-GYEREK KOPI-PÉSZT – Te is olyan vagy, mint apád! Na, kiütött a vérvonal! Ez a gyerek tiszta anyja! Karamboloztak a gének! Ugyanakkor persze mennyi visszás érzés egy ennyire szoros és zsigeri kapcsolaton belül is. Olyan kardigános trotty biztos nem leszek, mint ő! Nem viszed semmire! Te mire vitted, lúzer? Csavargó lesz belőled! Inkább, mint savanyú okostojás… Apám az én koromban már… Hol tartasz majd, mire annyi leszel, mint anyád! Se vége, se hossza. De a perspektíva lassan változik, érik, egyre megindítóbbak a ráismerések...

Május 16. - VISSZABESZÉLŐ TÁJAK – Bizony, hogy emlékeznek a dombhátak, a völgyek, a vízmosások! Felhánytorgatják a valaha ott járt betyárokat, falusiakat, favágókat, veszett rókákat, teheneket. Úgyhogy meséltessük őket, szedjük ki belőlük a titkaikat! Alaposan meg fogunk lepődni, mert azok egyben a mi titkaink is. Össze vagyunk kötve sok-sok láthatatlan szállal. 

Május 24. - LÉLEKRABLÁS – Hát, van ilyen, csak úgy bejönnek, és ukk-mukk-fukk, kipakolnak egy települést, egy lélek se marad sehol. Bottal üthetjük a nyomukat! Ilyen ez a mágikus realizmus, simán vihet valaki pucér lángot a zsebében, áradó vízesést a hajában, kitörő vulkánt a retiküljében. Mese, de nem mese, valóbb valóság sok lapos realizmusnál. Beszéljünk hát kicsit a történetek belső teljességéről, merüljünk alá az emberi mélytengerekbe!

Május 31. - MŰVÉSZET ÉLETRE-HALÁLRA – Ihellik a nagy-nagy művészet magasságosan, aztán egyszer csak zirr-zurr, csimm-bumm, beüt a krach. Egy kis szőke (milyen volt? nem tudom már) vagy egy magas barna vagy egy inas a tisztítószámlákkal vagy egy adóellenőr az ÁFA-igényével. Na, ilyenkor hová lesz a nagy ihellet, művész hölgyek, művész urak? Ennek nyomába eredünk a széles határmezsgyén, hol élet és művészet egybeér.
GYAKORLATI TUDNIVALÓK ITT:
https://www.facebook.com/photo?fbid=507111198124365&set=a.459867519515400
