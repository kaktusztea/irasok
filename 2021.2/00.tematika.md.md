### LACKFI KREATÍV ÍRÁS az interneten - 2021 őszi félév
#### Vezeti: Lackfi János József Attila- és Prima Primissima-díjas író, költő

Íme a jó kis tematika, nyugodtan nézegessétek!

Szeptember 14. – 01- EMLÉKEZZÜNK EZERREL!
Hogy emlékezetünk mit őriz meg és mit nem, nagyon is meghatározza lényünket. Mégiscsak azok a meghatározó élményeink, amelyeket valamilyen okból képesek vagyunk felidézni. Minél több, látszólag jelentéktelen részletet kotorászunk össze homályos emlékeink közül egy pofonegyszerű, speciális módszerrel, minél több olyan mozzanat kerül felszínre, melyről magunk sem sejtettük, hogy még kacatként őrizgetjük, annál izgalmasabb és pontosabb lelki fantomképünk rajzolódhat ki… Ezt az arcot nem is biztos, hogy ismerjük! Szörföljünk vadul az emlékezet vizein!

Szeptember 21. - 02 - LEGYÜNK SIKERESEK MOST AZONNAL!
Fogyasztói miniprózák, avagy hogyan hozzunk létre lendületes és élvezetes minilegendákat korunk hőseiről, akár Szupermenről vagy Apdét Norbiról is, miközben megtanulunk néhány nagyon lényeges dolgot a stílusrétegek elegyítéséről. Biblikus és mai, szlenges és ódon, marketinges és tudományos… Ezek a fajta beszédmódok megfelelően adagolva és keverve pompásan felpezsdíthetik a szöveget!

Szeptember 28. - 03 - MUNKAKERESÉS FELSŐFOKON
Fogj egy ismerőst, vedd elő a nagy dumádat, és szedd le őt a lábáról. Amilyen spíler vagy, menni fog. Csak nem lehet olyan elvetemült az a melóhely, akár fatelep, akár minisztérium, akár tehenészet, ott is csak emberek dolgoznak. Képesítés? Á, nem főnöknek mennél. Csak egy kis meló, míg összeszeded magad. Meglesz az, jó duma kérdése. Modellezzünk hát eredeti figurákat puszta szóból!

Október 5. - 04 - TROLLOK HARCA
Lehet, hogy az internet már létezett a tizenkilencedik századi Oroszországban? Lehet, hogy minden telefirkált budifal, lépcsőház, vendégkönyv vagy buszmegálló a digitális üzengetés előfutára volt? Keresetlen durvaságok, időtlen és idétlen bölcsességek, lírai hevület, és főként az egymásra licitálás: mindig az a nyerő, aki később érkezik, és teljhatalma van mindaddig, míg az utána következő le nem nyomja a víz alá. Vajon alkalmas-e irodalmi műfajnak az efféle feliratháború? Elmesélhető-e vele egy történet? Meg hogy mi a világ és az ember? Simán. Furfangos műfaj ez!

Október 12. - 05 - FÉL DECI TÖMÉNY TÖKÉLETESSÉG
Természetesen mindannyian szeretnénk tökéletesek lenni, a Facebook-oldalunk nyilván már most is ezt az állapotot tükrözi. Na de ki mondja meg, a közkézen forgó bölcsességekből mit érdemes valóban magunkévá tenni, és mit röhögjünk körbe, mint közönséges idiotizmust? És hogyan legyünk egyszerre meditatívak és határozottak? Vidámak és együttérzők? Szorgosak és lazák? Nem könnyű feladvány. Mindenre és mindennek ellenkezőjére akad valami okos mondás. Nos, ugorjunk egy talpast a bölcsességek tengerébe, de ácsoljunk előtte mentőtutajt is magunknak!

Október 19. - 06 - TEMETŐI KABARÉ
A halál és a temetés körülményei mindig tartogatnak sok-sok elemien megrázó és legalább ennyi groteszk, komikus elemet. Kinőtt és átizzadt zakók, idétlen koszorúk, elmázolódó sminkek, disznóviccmesélés a sírnál, politizálás a ravatalnál. Gödör ásítása, időtlenségből feltörő litániák, porbóllettünk, porráleszünk. Mindez egyszerre fennkölt és nevetséges, fájdalmas és kopott, felfoghatatlan és közönséges. Így aztán szédítő távolság felett kalauzol az irodalom.

Október 26. - 07 - KIKÉSZÍT EZ A GYEREK!
A gyerek, az egy szakma, egy életforma, egy betegség, egy őrület. Kitölti a napodat, az órát, a percet, a másodperc törtrészét. Mindig eggyel több ötlete van, mint neked, mindig egy lépéssel előrébb jár, mint te, mint kellene. Ebben a lakásban minden alacsonyabban van, mint kellene. Minden törékenyebb, mint kellene. Minden elrontható, igen, még a súlyzók is! Te pedig, aki mentálisan stabilnak érzed magad, hamar ráébredsz önnön végességedre. Help!

Nov 2. - SZÉGYENLETES ÖRÖKSÉG
A tematika külön jegyzetben.

November 9. - 09 - KÉNYES TÉMA
A kényes téma az utcán hever. Egyszer csak szembejön valaki, aki nem olyan, mint mi vagyunk. Szóval olyan másmilyen. Na most akkor mi, akik élből tök toleránsak vagyunk, mire gondolunk? Csupa derék, becsületes dolgokra. Meg kevésbé becsületesekre, amikre mások ilyenkor szoktak. Meg arra, hogy amikre mások ilyenkor szoktak, az nem igaz vagy nem úgy igaz, vagy úgy is igaz meg máshogy is, közben meg így se, úgy se. Ciki. Vannak-e szavaink a kényes témákra? Most már lesznek…

November 16. - 10 - SORSOK SZÖVEDÉKE
Mi fonja egybe idelenn az emberi sorsokat furcsa gabalyodássá, szenvedélyes, rejtélyes és ostoba dzsungellé? A végzet? A sors keze? Isten terve? Emberi szándékok? Vagy csak egy jó író kell hozzá? Hogyan jön létre az élet szövete, melynek színességén oly sokat ámuldozunk vagy éppen szörnyülködünk? Nos, a furfangos életpályákat magunk is összetekerhetjük ugyanúgy, ahogy a tudósok modellezik laboratóriumukban a természeti folyamatokat. Kísérletezzünk egy kicsit!

November 23. - 11 - FÉLREÉRTÉSEK HÍG JÁTÉKA
Mindig akad egy kis gond. Főként ha külföldön járunk. Mosolyognak, és nem értik. Mosolygunk és nem értjük. Sok kis gondból pedig lehet nagy gond. Szépen összeadódnak, és nagy gonddá növekszenek. Hiszen idegenben könnyen kicsúszik a talaj a lábunk alól. Könnyen elvész magabiztosságunk. Könnyen a semmi közepén találjuk magunkat. Egy kis párbeszéd-gyakorlat.

November 30. - 12 - ANYÁTLAN NYELV
Idegenbe (nyelvi idegenbe) szakadt rokonokkal, ismerősökkel levelezve feltárul saját idegenségünk és a másik megismerhetetlenségének játékosan kegyetlen kettős tapasztalata. A nyelv töredezése, finom elmozdulásai pedig sokszor újfajta, hol hideglelős, hol robbanékony valóságot szülnek.

December 7. - 13 - ÍRJUNK DZSESSZESEN!
Az meg milyen? Hát lehet utánozni az improvizációt szavakkal? Nem is olyan ördöngösség, fel-felkapott motívumok, ismétlések, pontosítások, nézőpontváltások, megy ez, mint a karikacsapás! Dzsesszpróza-lecke egy francia nagymestertől, aki szaxofonosnak éppolyan vérprofi volt, mint írónak.

December 14. - 14 - TERJESSZÜNK RÉMHÍREKET!
Pandémia, válság, globális felmelegedés, világuralmi trösztök, chemtrail, háború, tőzsdei összeomlás, migráció… Zajlik felettünk a történelem, és ehhez a leleményes kisember is hozzáteszi a magáét. Kitalálja, színezi, eteti, meghallgatja, felspécizi, kicsicsázza és persze továbbadja a rémhíreket. Az igaziakból is rémet csinál. A rémet is igazinak álcázza. Lényeg, hogy hízzon, duzzadjon, görögjön tovább a Kisgömböc. Egy jó prózához remek módszer lekövetni a lavina útját a társadalom hómezőin.