[01. EMLÉKEZZÜNK EZERREL!](#01)

[02. LEGYÜNK SIKERESEK MOST AZONNAL](#02)

[03. MUNKAKERESÉS FELSŐFOKON]  - (később)

[04. TROLLOK HARCA](#04)

[05. FÉL DECI TÖMÉNY TÖKÉLETESSÉG] - (később)

[06. TEMETŐI KABARÉ](#06)

[07. KIKÉSZÍT EZ A GYEREK!] - (később)

[08. SZÉGYENLETES ÖRÖKSÉG](#08)

[09. KÉNYES TÉMA] - (később)

[10. SORSOK SZÖVEDÉKE](#10)

[11. FÉLREÉRTÉSEK HÍG JÁTÉKA] - (később)

[12. ANYÁTLAN NYELV] - (később)

[13. ÍRJUNK DZSESSZESEN!] - (később)

[14. TERJESSZÜNk RÉMHÍREKET!](#14)

---
### <a id="01"></a>01. EMLÉKEZZÜNK EZERREL! ###


### Pöttyök az égen

Emlékszem mennyi mindent kérdeztem róluk. Egy ideig próbáltak válaszolni, aztán apám egy vastag könyvvel állított haza: "Ég és Föld". Azután, ha tudni akartam valamit a bolygókról, vagy üstökösökről, már azt vette elő rögtön.

Emlékszem, ahogy mellém feküdt, hogy felolvasson. A farmerjának enyhén reszelős szövetére, a lélegzetvételekre a mondatok között, a bolygók lenyűgöző, színes mintázataira. Ahogy mesélt, tekintetem valahova nagyon messze vetült, lélekben ott jártam a vörös óriások és csillagködök közt, próbáltam felfogni hatalmas méreteiket. Gyönyörű színek a legmélyebb sötétben.

MOST itt dübörög alattam 9 felfoghatatlan erejű hajtómű, aztán hirtelen, mintha a tenyerükre kapnának, az ég felé emelnek, a szkafanderem szíjai megfeszülnek. A szemem ismét a semmibe mered, most a gyereket látom, aki régen a csillagokra gondolt. Matrjoska álom.

Emlékszem, mikor apám egy távoli országba költözött, nem volt már ki olvasson nekem a csillagokról. Anyámmal nem értettük egymást. Mikor megérezte a távolságot közöttünk, varrt nekem egy falvédőt. Minden rajta volt. A háttér végtelen csillagtenger volt galaxisokkal, a sarokban a Hold és középen a kék, élő Föld, rajta a Lánchíd (oroszlánokkal), busmanok Afrikában dárdákkal, József Attila a Dunánál. Tényleg minden rajta volt.

5G körüli a gyorsulási erő, préselem ki magamból a levegőt, ahogy a gyakorlaton megtanultam. 400 km/h. Már gyorsabb vagyok, mint bármelyik Ferrari. Boldogan nevetek, mint egy 5 éves.

Emlékszem a magányra is. Akkoriban már nap közben is sokszor váltott át a tekintetem a "másik világra", ahol galaxisok spirálkarjai forogtak, csillagködök vörös porfelhői adtak folyamatos háttérragyogást az amúgy mélysötét űrnek. Mit számít egy röpke emberöltő összes problémája milliárd évekkel és fényév távolságokkal összemérve?

800 km/h, max Q, innentől már csak könnyebb lesz. Közelítek az álombirodalomhoz, meg akarom nézni, hogy a valóságban is olyan -e, ahogyan régen elképzeltem, mikor épp túl sivár volt minden ami körülvett, túl távoliak az emberek, akik felé hiába nyúltam, de nem értem el őket.

Emlékszem a Challenger katasztrófájára. '86, mint Csernobil.
Emlékszem nem rettentett meg, bár nagyon sajnáltam az űrhajósokat. Felfedező hősök voltak a szememben.

Tovább gyorsulok, de a légkör is ritkul, a motorok üvöltése most már csak duruzsolás. Ha kinéznék az apró kémlelőablakon már látnám a csillagokat valódi fényükben ragyogni, de a tekintetem még mindig a múltba mered. A régi könyvre gondolok, ami most is ott van a polcomon.

Emlékszem. Most már 1000-el..

---
### <a id="02"></a>02. LEGYÜNK SIKERESEK MOST AZONNAL ###

### A jó ember

János mindig jó ember volt.
Szülei szeretettel, de szigorral nevelték, hamar megtanulta, hogy mit szabad és mit nem. Vallásos neveltetése nagy könnyebbséget nyújtott neki, mikor helyes és helytelen közt kellett döntenie.

Hét éves korában, mikor megtudta, hogy Kálmán nagybácsi elvált és ezért a pokolra kerül, János egy hétig nem beszélt és sok időt töltött az ágya alatt.

Felnőttként mikor megkísértette az Ördög egy vizsgabiztos vagy áfamentes vízszerelő képében, ő mindig résen volt. Érezte, halhatatlan lelkéért hiába nyúlt ki a sötétség fejedelme. Ilyenkor a legközelebbi vasárnap dobott a templom mellett ülő koldusnak is némi aprót.

János nagyon szerette a csillogást, így apja könnyen bejuttatta egy ismerőse ékszerüzletébe. Kezdetben kövek csiszolását végezte, majd mikor feltűntek kiváló kommunikációs képességei, hamar eladóvá lépett elő.

Egy pénteki napon János épp Von Harassy bárónével csevegett, aki egy pár mélykék fülbevalót mustrált. János sziporkázott és alázatosan bazsalygott a mézesmázos buborékban, amit kettejük köré fújt kellemből és kedélyes szolgálatkészségből.

\- "Jó választás lenne bárónő, március amúgy is pont a kék hónap!" - mutatott lelkesen a naptárra, amit a bolt marketingesei osztottak ki az eladók számára.

Ebben a pillanatban három maszkos alak rohant be a boltba, kezükben fegyverrel és törni-zúzni kezdték a mutatós vitrineket. Felmarkoltak mindent, de meggyűlt a bajuk a Stellaris nyakék ütésálló üvegével, értékes időt veszítettek.

Aztán elszabadult a pokol. A semmiből rendőrők rontottak be, rövid, de erőszakos összecsapás következett. János a földre vetette magát és szembe találta magát egy vérző, haldokló bűnözővel, akinek vértől iszamos kezében egy apró gyémántos szütyő lapult.

Nem gondolkodott, kiragadta a zacskót a kezéből és zsebre vágta.
Miután a rendőrök elmentek, eszelős rettegés fogta el. Borzalmas bűnt követett el, tudta, a büntetés már másnap megérkezhet!
Vasárnap misére sem ment, csak várta az Úr lesújtó haragját... de a szütyőt valamiért mégsem juttatta vissza. "Késő bánat" - motyogta maga elé.

Aztán eljött a hétfő, bement dolgozni és nem történt semmi. Kedden sem. És szerdán sem. Eltelt egy hét. Néhány rabló még szökésben volt, így János gyémántjai is veszteséglistára kerültek.
János egyre könnyebbnek érezte magát.

Eljött a vasárnapi mise, félve járult az ostyáért, de a pap csak rámosolygott és ő lépett tovább. Megállt az oltár előtt és hirtelen úgy érezte, hogy egy díszletekkel telepakolt színházban áll. Eltátott szájjal meredt a krisztusi alakra, majd halkan kuncogni kezdett, végül hangosan, felszabadultan nevetett.

Kiment a templomból és soha többé nem ment vissza.
A gyémántokat eladta, vállalkozást nyitott, devizakárosultak ingatlanait vásárolta fel kíméletlen időzítéssel.

Szüleivel megszakította a kapcsolatot, súlyos koloncként tekintett már rájuk.
\- "Ha előbb tudtam volna" - mormolta néha, ha eszébe jutottak. De már csak alig jutottak.

Évekkel később arcára ragasztott mikrofonnal állt a tömeg előtt és a sikertől visszahúzó hamis erkölcsi dogmákról beszélt. Már nem félt az Ördögtől, szabad volt.

---
### <a id="04"></a>04. TROLLOK HARCA ###

### Faliújság a társasház előterében

Tisztelt honpolgárok!

Az Önök Országgyűlési Képviselőjeként már egy évtizede kötelességemnek érzem, hogy a helyi Emberek véleményét meghallgassam. Felsőszortyánváros kerület fejlődése minden eddiginél kiemeltebb kérdés számomra. Jómagam és Erőspaprikás Jeremiás Polgármester Úr, lakossági fórum keretében szeretnénk kikérni az Önök véleményét, miként tudnánk prosperáló kerületünket a mostaninál is magasabb szintre emelni. Ne hallgassanak a félelemkeltőkre, ez a hely a Miénk és megvédjük a másikoktól.
Az alábbi faliújságra várjuk ötleteiket, véleményeiket. Találkozunk kedd délelőtt, 10-11-ig a Művelődési ház előadótermében.  \- Dr. Csontos Koppány képviselő

\- Drága képviselőúr a Jóisten áldjameg Önt és családját! A kutyasétáltatóktól nemlehet köszlekedni a járdákon tegynek valamit!

\- Macskásnyugger

\- Mibajod a macskákkal gyökér? Anyádnak inkább macskája lett volna, minthogy téged megszült!

\- Uraim, hagyják ezt abba, a képviselő úr méltóságát őrizzük meg!

\- Nők is vannak itt, te patriarchofastiszta..

\- A Lidi előtt lépni sem lehet a koszos-büdös hajléktalanoktól. Nincs egy hely, ahova... el lehetne vinni őket..?

\- Náci

\- Nagyszüleimet a gulágra vitték komcsikám

\- Náci

\- A Petrezselyem kávézóból minden este ömlik a fűszag!! Itt EMBEREK laknak, nem kérünk a drogos hippitanyából!!

\- Szedd a Xanaxot, az való neked boomer.

\- A polgi k.rja a jegyzőt! Csaxólok :)

\- Őt én is elkapnám :D

\- Nagyon szeretem a pókembert. Ádám 6 éves vagyok.

\- Ide gyerekek is írnak! Most aztán kiállították magukról a szegénységi bizonyítványt, sok trágár bunkó, gratulálok!

\- Bukni fogsz Csontos!

\- Fika

\- Reggel a henteskocsi miatt nem fér el a troli a Buklovics Fedor utcában.

\- Tiltsák is ki a dögevőket

\- Egyél napfényt hópihe. Nekem marad a csülkös pacal :P

\- Kemenesdoktorbarátságos. Zöldfénykéntszáguldok. Beszedtem beszedtem beszedtem. Mondomhogybeszedtem!!!!

\- Szeretlek Ááádi! ❤️❤️❤️

\- Igazán csak Jézus szeret

\- Van 2 jegyem Bödőcsre, de pont akkor megyünk görögbe, hívj ha érdekel 06 70....

\- Olvassa ezt egyáltalán valaki, vagy csak kitűzték ide?

\- Csak kitűztük.

---
### <a id="06"></a>06. TEMETŐI KABARÉ ###

24 év. Kegyetlenül rövid idő, mások kétszer, háromszor ennyi idősen vígan rohangálnak a világban, Te viszont elmentél, igaz, nem a saját választásodból. ÉN végeztem veled, persze ezt mindenki előtt titkolom, gondolom érthető okokból..

Mégis nagyon fáj.
A két munkás szenvtelenül ereszt le végső nyughelyed gödrébe. Legalább megjátszhatnák az együttérzést... gondolom naponta tucatszor csinálják ezt végig ugyanúgy, a mozdulataik már automatikusak - a monotonitás megöli az empátiát.

Nem pap, hanem Totya, egy jóbarátom áll most a sírod előtt, velem együtt - más nem jött el. Totya közös emlékeket sorol, mégis olyan üresnek hat minden. Az első találkozásunk, a hosszú kirándulások, a jó és rossz idők, mennyi közhely. Mégis nagyon fáj. Vajon mikor múlik el?

Emlékszem, mikor az ukrán határon megállított minket a posztos, én meg behazudtam, hogy csak látogatóba megyünk, pedig nálad jó pár illegális tétel lapult. De meg se rezzentél, ugyanazt a fapofát vágtad, mint mindig - a Galla tud ilyet, az is de régen volt, anyám..

Emlékszem mikor Olaszországban megbetegedtél. Ugatva köhögtél, valami gyanús lőrét ittál előző nap, amit kéz alatt vettem féláron egy üzértől. Azt mondta ugyanaz a minőség... nem volt fair, hogy te lettél rosszul, én persze bele se ittam, már a szagától rosszul lettem..

De se akkor, se máskor, soha, SOHA nem panaszkodtál. Pedig rosszul bántam veled, megütöttelek többször is, mikor elkapott az indulat, igaz ezt senki nem látta. Nem vagyok egy jó ember, soha nem is hízelegtem ezzel magamnak, mégis: a gyengék töltik ki máson a dühüket, olyanon, aki nem tud visszaütni.

Egyre lejjebb eresztenek és csak ketten gyászolunk. A feleségem el se jött, igaz azt hiszem gyűlölt téged. Százszor elmondtam neki, hogy ő a mindenem, mégis, ha csak elhaladtál előtte láttam, hogy zölden villog a szeme, mintha tudná: már csak akkor pezsdül meg bennem valami, ha a közelemben tudhatlak. "Engem szeretsz, de érte rajongsz". És az a szörnyű, hogy azt hiszem igaza volt, ügyetlen ellenkezésem nekem is hamisnak hatott már a végén.

Megáll a kötél, nem eresztenek tovább. Még egy utolsó pillantást vetünk rád Totyával, virágot dobok szemfedődre, nem érdekel a két értetlen tekintet. Aztán hagyom, hogy az idősebb munkás megnyomja a gombot. Szabályos kockává sajtolnak, kezemben csak a rendszámtáblád és az első (és egyetlen!) Wunderbaumod marad. Hüppögve sétálunk ki a roncstelepről Totya és én.

---
### <a id="08"></a>08. SZÉGYENLETES ÖRÖKSÉG ###

"Már épp kiadtam rá a kilövési engedélyt, erre nem kihalásztuk az óceánból fepuffadva, mint egy lufi?" - röhög Vlad.
Felhúzom a szemöldököm. Egy pörgetés oda.
Begördülnek a teherautók, éles fényük elvakít - hozzászoktam a sötéthez, jobban is érzem magam benne. Sós permet legyez minket végig, Seattle nedves-hideg levegője.
Egy pörgetés vissza.

"Komolyan, valaki szívességet tett nekem. Mégiscsak az unokaöcsém volt, hahha!"
Mit röhög ez a fasz? A saját vére volt, nem..? Az embereinek már szét is osztogatta Votan cuccait, felismerem azt a hülye szemüvegét azon a gorillán. Két hete azon az estén a polcon láttam a lakásában, ahol először kerestem. Persze nem volt otthon, a kutyáját szerencsére sikerült kizárnom a hátsó kerbe némi virsli segítségével. Nem akartam bántani.

Kinyílnak a teherautók ajtajai, a rámpák fémesen visítanak fel, a sötétben még szikrát is vetnek ahogy lecsúsznak. A melósok nem szaroznak, bár az árut tekintve stresszelhetnének. Biztos jól be van csomagolva minden. Egy pörgetés oda.

"A vámon minden rendben volt?" - kérdi hangosan Jens, majd rám sandít. Egy pörgetés vissza.
"Befejeznéd?" - kérdi halkan. Az arca olyan, mint egy durva, gyalulatlan faléc. A hideg-rideg kék szemek sem sokat segítenek. Vágok egy pofát és elrakom a pillangót.

"Jaja, nem volt semmi gáz." - röhög Vlad.
Megborzongok, az óceáni szél most átfúj a hangáron, pedig a bazi nagy ajtókat épp csak annyira nyitották ki, hogy a teherautók beférjenek. A kihelyezett mobil lámpák pászmái pengeéles árnyékokat vetnek, de nem kockáztathatunk. Annyi fény van, amennyi minimálisan szükséges.

Az a raktár két hete sem volt világosabb, ahol végül rájuk találtam és az is a kikötőben volt. Jól be lehettek szarva, szinte semmi fényt nem gyújtottak. Eleresztettem a két patkányt a kis csengőkkel a nyakukban. Sigurd ijedt meg tőle jobban, ki is rohant az áruló, hogy körbenézzen. Addigra én már az ajtó mögött álltam, hagytam, hogy elfusson mellettem. Aztán nagy levegő és teljes erőből sprintelni kezdtem Votan felé, aki a nagy, renyhén deszkázott ablak előtt állt, kezében az aktatáskával. Azoknak a kötvényeknek legalább a fele a MIÉNK volt.

"Megvan mind?" - zökkent vissza merengésemből Jens pergamenzörgésű hangja.
Jens és Vlad egy ideig keményen egymás szemébe néz (a farokméregetés ilyenkor egy szükséges "muss", ahogy nagyi mondaná).
"Persze" - nyikorogva nyílik fel az egyik láda és Vlad kiemel egy Stingert.
"Drón ellen is jó, nem csak repcsi ellen" - henceg.
Jens int és a pénzes sporttáskák hangosan puffantak Vlad előtt. Két embere szorgos számolásba kezd.

Votan kiáltani sem bírt mikor teljes testből nekiszaladtam. Az ablakdeszkák viszont annál hangosabban szakadtak ki. Vitt a lendület engem is, így az ablak felső keretére markoltam és elegánsan landoltam a keskeny párkányon. Vigyáztam, hogy Votan kapkodó kezei nehogy belém markoljanak. Üvöltve zuhant a sötét óceán vizébe. Nincs azonosítható külsérelmi nyom - épp ahogy kérték.

Rövid várakozás és ki is kukucskált Sigurd az ablakon. Döbbenten nézett a víz felé, gyorsan nyakon is szúrtam a pillangóval. "Ez az árulók sora" - sziszegtem. Egy rántás és ő is zuhant a habokba. Nála nem baj a seb, ez üzenet mindenkinek, akinek lopni támadna kedve a mi köreinkben. Két áruló együtt akart lelépni a két banda pénzével, hát hol itt a tisztesség..?

"Asszem minden rendben akkor" - hallom Vlad derűs hangját. Ez az a rész, amikor mindenki befeszül, mert lement a biznisz és nem tudni, lesz -e lövöldözés, vagy a semmiből előugrik -e 100 zsaru.

"Te vagy Menyét, ugye?" - kérdezi Vlad és én bólintok. - "Nem bírsz leállni a kés pörgetéssel, mi? Hahha, Votan is késbuzi volt. Nesze, ez az övé volt, legyen a tiéd bónusz ajándékként - a hülyegyereknek már nincs rá szüksége. Mennyit dobálta még kis szarosként" - merengett el.

Megkeseredik a számban a nyál, nem nagyon mozdulnék, de Jens úgy néz rám, hogy attól a sarkköri jég is visszafagyna, pedig úgy hallom, nagyon olvad mostanság.

Elveszem a kést, a mosolyból grimasz lesz. Szép darab, matt fekete, letisztult. "Kösz."

A teherautók nagy gázzal kirombolnak a hangárból, Jansszel visszaülünk a G Mercibe, az ukránok is az ő G Mercijükbe. Tiszta gáz, mindenki erre veri mostanában.

Az autópálya melegsárga fénycsíkjai fix ütemben villognak végig a hátsó ülésen. Szeretem ezt az éjszakai chillt, most mégis kavarog valami mélyszürke a mellkasomban. A mattfekete kést pörgetem a kezemben. Érzem, hogy Jenst idegelem vele, de végül rámhagyja.

A családtagja volt, a rohadt élet... vajon minden ukrán ilyen?

"Én itt kiszállok" - hallom a saját hangomat.
"De ez a külváros, mit akarsz itt?" - néz rám gyanakvóan Jens. Megmondom neki, megérti, visszalazul.

Jó fél óra séta még - rohadt hideg ez az óceáni szél -, aztán egy százas az éjjeliőrnek és még a pontos helyet is megmondja a kartotékokból.

Ott állok a sír előtt és hülyén érzem magam, de a mellkasom gomolygása mintha enyhülne kicsit.
Végül ásni kezdek, olyan mélyre, hogy tuti ne ássa ki senki. Behelyezem a tőrt és nézem még egy kicsit.
_Valaki_ mindenkinek kell, aki meggyászolja. Ha a rokonod nem, akkor jó lesz a gyilkosod is.

Halkan nyikorog a temetőajtó, mikor behúzom magam után. Már nem szorít a mellkasom.

---
### <a id="10"></a>10. SORSOK SZÖVEDÉKE ###

### A kísérlet

1. "Egyes" aktiválta a Forrást, aztán visszafolyt az űrhajójára. "45201. kísérlet" mormolta.

2. Sokkal-sokkal később, nem messze hegyi barlangjuktól Rog ütemesen csapkodta Mag fejét a Kékkőhöz. Mag megértette, hogy a szarvas hátsó combja Rog tulajdona. 

3. Lim hörgőset sóhajtva nézte Rogot és izmait. Egy szárkapocscsonttal bátorítóan csapkodta a kidőlt fatörzset, amin ült. Mag feje nagyon kemény volt, így a Kékkőből lehasadt egy hosszú szilánk, de senki nem vette észre. Az erőviszonyok tisztázása után magukkal vonszolták a szarvast a hegyi barlang irányába, ahol A Tüzet őrizték az öregek. A Kékkő nagyon halványan pulzált.

4. Noku, a folyó törzséből messze elkóborolt vízparti falujából, de felnőtté válásához valami nagy hőstettet vártak tőle. Már percek óta menekült a medve elől, akit balga módra megtámadott. Vérzett a lába, pedig a medve csapása épp csak karcolta. Egy távoli tisztásra ért és felvonyított látva, hogy nincs hely, ahol elbújhatna, csak egy fura, kék színű kő állt a közepén.

5. Noku a kék kőhöz ért, mikor a medve rávetette magát. A földre zuhant és kétségbeesetten kapkodott fegyverért a magas fűben. Egy kékes szilánk akadt a kezébe, vakon csapott vele előre.

6. Napnyugtakor tért vissza a folyóparti faluba véresen, sebesen, de diadalmasan - homlokát a medve feje díszítette, kezében a kék szilánk. "Győz" - mondta, majd maga is meglepődött a formált szótól, ami életében először száját elhagyta. Döbbenten nézett a szilánkra, ami most mintha kissé világosabban fénylett volna.

7. Mag másnap reggel, evés után a száraz vért mosta a fejéről hegyi barlangjuk melletti tócsákban. "Fáj, jobb." - motyogta. Lim - aki mellette a porban épp hangyákat gyűjtött - döbbenten nézett rá, majd szélesen rávigyorgott: "Jhobbb." - próbálta utánozni a különös hangokat. Mag belelökte a pocsolyába.

8. Mag gyorsan főnökké vált, a furcsa hangoknak, amik egyre gyakrabban hagyták el ajkait, varázserőt tulajdonítottak. Még Rog is elkushadt, de azért féltékenyen pillogott Limre, akinek a haját már Mag húzigálta mostanság.

9. Noku pár nap alatt saját pálmalevél hajlékot kapott, folyóra néző kilátással és jó eséllyel a következő holdtöltekor megkapja a lehetőséget a törzsfő fejének rituális betörésére és varázslójának vízbe folytására is - nagy megtiszteltetés.

11. Csrr, a folyó törzs varázslója alvósbogyókat töltött Noku halvacsorájába és éjjel elcsente tőle a kék szilánkot. A közelgő vég kevés lelkesedést váltott ki belőle, inkább leúszott a sötétben a folyón, hogy megkeresse a Fű törzsét, akik az erdőn kívül laktak.

12. "Hit, Véd, Erős" - mondta ki élete első szavait pár nappal később, kenetteljes arccal a Fű törzs elképedt tagjai előtt, akiket nem sok választott el tőle, hogy kövekkel betörjék Csrr fejét. A hatás kedvéért a varázsló drámaian magasba emelte a különös, kék szilánkot is. Mindenki alázatosan a fűbe vetette magát.

13. Eltelt egy nyár. Mag, Noku és Csrr is sziklaszilárdan ültek a hierarchia csúcsán. Hirtelen kevésnek érződött minden, amijük volt.

14. A nap delelőre hágott, mikor Csrr harcosai keservesen próbálták megemelni a kékkövet. Ekkor futott be Mag és barlangjának legjobb harcosai, majd Kisvártatva Noku - szintén jelentős izomerővel megtámogatva.

15. A barlang, a folyó és a fű népei idegesen méregették egymást a kékkő körül egyre szorosabban csoportosulva.

16. "Gyáva" - üvöltötte Mag. "Gyenge!" - kiáltotta Noku. "Sokevő!" - mutatott a másik két törzs tagjaira Csrr, ujjait legyezőszerűen széttárva, hogy mindenkinek jusson egy, ami nagyjából rámutat. A biztonság kedvéért a kék szilánkot is felmutatta, Noku arca eltorzult a dühtől.

17. "Meghal!", "Legyőz!", "Én erős!" repkedtek kiáltásaik. A háttérben a törzsek tagjai kaffogtak, hörögtek.

18. Aztán hirtelen üvöltve rohant egymásnak a három csoport. Kövekkel, hegyes botokkal ütötték, verték egymást.

19. Éles, vakító fény vetült a harcolókra fentről. Szemeik fennakadtak, ájultan zuhant a fűbe mindenki.

20. "Egyes" csalódottan nézte az üveghengerek folyadékában úszó Mag, Noku és Csrr alakját.

21. "45201. kísérlet sikertelen." - cuppogta. "45202. előkészítése." Ideje volt bőven.


---
### <a id="14"></a>14. TERJESSZÜNK RÉMHÍREKET! ###

### Totó-Lottó

\- "Innen indul a 923-as éjszakai?"

\- "Nem, a túloldalról, kb. 100 méterrel odébb." - mutogatok gondterhelten. - "De siess, mert úgy tudom, 2 perc múlva jön."
Elfut, én pedig kiállok a 923-as buszmegálló táblája elől. Szórakozott mosoly az ajkaimon.
Késő van, de még sok a dolgom. Taxit intek, átvágunk az Erzsébet hídon.

\- "Nagy buli volt?" - próbál bennfenteskedni a taxis.

\- "Nem éppen, dolgoztam. Nyomozó vagyok." - felelem szigorúan.

\- "Éééés... akció volt?" - kérdezi sofőröm bizakodva.

\- "Ami azt illeti igen. Ehh... az utolsó pillanatban lépett meg a raktárablakon... mindegy."

\- "Kicsoda?!"

\- "Nem érdekes. Szokott kávézni?"

\- "Aha."

\- "Daráltat ne vegyen a következő 6 hónapban, ha jót akar. Van benne egy kis... extra. De nem tőlem hallotta. Basszus, ha elkaptuk volna..." - fejemet ingatom, ajkam összeszorul a kötelességtudatól.
A taxis szeme elkerekedik.

Hazaérek, felcsapom a laptopot, megroppantom az ujjaimat.
Facebook: kismamák csoportja, itt Márti vagyok, a harmadik gyerekemmel vagyok terhes. A K-vitamin autizmust okozott a legnagyobb fiamnál - pötyögöm. Fél óra és már a harmadik csoportban osztják - tudom, mert azokban is tag vagyok.

Youtube: a legnépszerűbb kutyás videós oldalakat keresem fel, mind más névvel persze. "A tulajdonos ismert orgazda, a kiöregedett kutyáit kínai büféknek adja el, benne volt pár éve a hírekben is, nehogy már bevegyétek a cukiskodását. Legyetek észnél!"

QAnon fórum: itt Trump iraki veterán testőre vagyok. Az Elnök úr azért nem látogatott az utóbbi egy évben Kansas City-be, mert az nemrég lett titkos kísérleti terep. A Demokraták ismeretlen anyagot adagolnak a levegőbe a szélerőművek lapátjainak forgó végeiből. De nem tőlem hallottátok!

Darknet: azok az ukránok Seattle-ben hiába várják majd a szállítmányt a kikötőben, amivel egy kisebb háborút kirobbanthatnának. Öröm volt eladni a semmit, semmiért.

Megcsörren a telefon, a pizzafutár az, nem talál ide. Még jó, hiszen a város másik felét adtam meg címnek. Az a kavicsbánya elég kivilágítatlan, nem csoda, hogy nem találja a "bejáratot". Még navigálom egy 10 percet, "igen, ott balra, onnan csak 20m, nem értem... ott kéne lennie", aztán megunom, leteszem.

Elmerengek. Újra 6 éves vagyok és már egy órája állok a buszmegállóban az esőben. Az ajkaim lilák, novemberi eső, mint abban a Guns' számban..

Kizökkenek, huhh majdnem lekéstem az online főzőórámat! Tanítványaim lelkesen kevernek, szeletelnek.
\- "Igen, 300 fok, ha kis füst van, az nem baj, ezek a tibeti séfek pont így csinálják, hagyjátok benn még 15 percet." Egyre több Zoom ablakban gyűlik a füst. Kilépek.

Megjön a futár (a másik, akit már a saját címemre rendeltem), megvacsorázom. Kezemben bor, teljes csend, elégedett magány. Kiül a pára a hideg pohár szélére, megindul egy csepp lefelé..

Már teljesen eláztam a buszmegállóban, a fogaim össze-összekoccannak. Nem értem hol van, azt mondta, mindjárt jön! Hát várok. Várok.

"Totó - Lottó" - hirdeti a neon a fejem felett. Már el tudom olvasni, nagyfiú vagyok. Olyan mintha nem is az éjszakában, hanem az űrben lebegne a felirat. Ott sodródunk ő és én.
Újabb 2 óra telik el, mire egy rendőrautó megáll. Nem akarok velük menni, hiszen megígérte, hogy visszajön, ő sosem hazudna. Senkinek.