A HENTES (2008.12.18)

  -- Novella az Ómagyar bloghoz


\- "Most már tuti, hogy kiszúrták..." - ez volt az első gondolatom a beszélgetés első pár mondata után.\
Vártam a kommandósokat, de valamiért csak nem akaróztak jönni. Lapátkezemben az aprócska tőrök... nevetségesnek tűntek egy géppisztolyos egység ellen. Lőfegyvert nem tartottam otthon, túl kockázatos lett volna, a lebukás számomra rosszabb lett volna mindennél.
A katonákat foglyul ejtik, a magamfajtákat viszont...

Mikor reggel arra ébredtem, hogy nincs áram és a telefonnak is annyi, pánikszerűen rohantam a pincébe. Nem hittem, hogy elérem. "Vágd el a kommunikációt, aztán támadj." - ezt tanítják mindenhol.

De elértem. És a támadóim is késtek. Gyorsan ledaráltam minden kompromitáló iratot a kis kézi iratmegsemmisítőmmel, aztán mivel nem volt mit csinálnom a magamra lakatolt pincében, tovább hallgattam fülhallgatón a két fejes társalgását. A kis kémadón kívül semmi nem működött a házban, ez is csak mert saját akksija volt.

Az is fura, hogy ezt hallom, zavarniuk kéne az adást... viszont tisztán jött a vétel, sőt soha még ennyire tisztán..\
Hátha csak kiment az áram... meg a telefon... meg a gáz.. meg... ehh! Akkor nem beszélnének ilyen hülyeségeket!\
Kicsit amatőrnek éreztem, hogy ha kiszúrják az adót, rögtön ilyen idióta dolgokról kezdenek el beszélni, mint hogy eltűnt Párkány (Sturovo!), meg a híd másik fele. Kész lebukás. De hát én is lebuktam..\
A lányom és a feleségem a vejemnél voltak pár napra Győrben, nekem sok dolgom volt a boltban (és éjszaka is a jelentések elkészítésével és a felszerelés babusgatásával).

Az emberek kedveltek, a szlovák ember itt a határnál nem okoz akkora ellenérzést, mint mondjuk Budapesten.\
Akcentus nélkül beszéltem a magyart, a feleségem is helyi volt és hát a bolt... a hentest mindenki szereti :)

A tőrökre néztem megint és önkéntelenül elmosolyodtam. A kiképzőm, Dojvak ragaszkodott hozzá, hogy minden kihelyezett ügynöknek legyen valami spéci fegyveres jártassága. A lőfegyverek a mi szakmánkban nem túl népszerűek, nagy zajt csapnak.\
Nem nagyon szerettem verekedni - persze nem úsztam meg a kiképzést -, de kiegyeztünk a tőrökben.\
"Egy ekkora állat, mint te puszta kézzel csodákra képes" - mondta. De én nem így láttam, kisírtam a tőröket.\
Gyerekkoromban a vursliban is jól ment a célbadobás, suliban a köpőcsövezés és galacsinok dobálása, így a pengék dobálásába is hamar belejöttem, sőt hobbimmá vált. Értelmét nem láttam, emberre sose dobtam, de jó érzés volt, ha egy sertéslábszárba pont ott állt bele a kis tőr, ahol én akartam.

Felriadtam a bóbiskolásból. Egész elfelejtettem, hogy életveszélyben vagyok. Kriszta és Virág.. mi lesz velük, ha engem eltakarítanak..?\
A gyomrom összeszorult, pedig nálunk bármikor beüthet ez a szitu.\
"Magas stressztűrő képesség követelmény" - ez állt a felvételi lapon anno.

A két fejes egyre vadabb dolgokat hadovált, kezdtem ideges lenni. Aztán mikor a víz/gáz/villany szolgáltatások megszakadásáról kezdtek beszélni, eléggé ledöbbentem. Ha igaz, amit ezek mondanak.\
Háború?! De akkor mi az, hogy eltűnt Párkány meg a többi baromság?\
Lehet, hogy így akarnak kicsalni..? Nyugi-nyugi..\
"Marek, figyelj. Tudod ott a sok előírás, meg minden, de ha ott leszel, próbálj meg kicsit lazulni, különben egykettőre becsavarodsz." - Dojvak értett hozzá, hogy egyszerűen és érthetően adja át tanításait.\
Jó rég volt. Azóta lányom született sőt már tinédzserkorba lépett. Szerencsére jól kijöttünk, bár sejtettem, hogy most jönnek a húzósabb időszakok.

Na jó.\
Tegyük fel, hogy igaz, amiről ez a két okos pampog. Akkor viszont...\
Lakat le, ajtó ki, tempósan haladtam felfelé a lépcsőn. Agyam hátsó zugában ott nyüszített az életösztön. Rettegett, hogy mikor felérek tele lesz a pólóm piros lézerpöttyökkel..., aztán nagyobbakkal.

De nem. Semmi.\
Nem érdekelt már... amatőr módon kinéztem az utcára. Csattanás és az agyam kiterül a házfalon...\
De ez sem.\
Bizonytalanul lépkedtem, örültem, hogy nem öltek meg, bár a kétség talán mindennél rosszabb volt.\
Emberek álltak az utcán, néhányan hisztériáztak, sokan csak kábultan meredtek maguk elé.\
Hirtelen egy katonai dzsipp húzott el előttem. Sunyítottam, mint szar a fűben, de rám se bagóztak.

"Háború..?" Arról szóltak volna, ráadásul akkor nem az utcán kolbászolt volna mindenki.\
A kulcstartómon levő sugárzásjelző meg se mukkant - legalább nem atom..

Meg kellett tudnom, mi ez. Odamentem Irma nénnyéhez, egyik leghűbb vevőmhöz. Irma nénnye kegyetlenül rondán beszélt, de tisztességes nő volt. '89 előtt a zelvársak megpróbálták beszervezni - az utcán üvöltve küldte el őket a halál faszára - épp hogy megúszta a börtönt. Zongoratanárként és házi zöldségesként kereste a betevőt.

\- "Irma, mi ez a paláver?"\
\- "Marek, fiam. Jó, hogy jössz. A világ átment herripotterbe, ahogy az unokám mondaná. Nincs meg Párkány."\
\- "Mármint, hogy..." - szívem nagyot dobbant - "lebombázták.. lebombáztuk?"\
\- "A francokat. Nincs ott. Ahogy a Mari híd se. A felénél vége. A túloldal meg dzsungel. Nincs áram, víz, gáz."\
\- "Ahha."\
\- "Azt mondják, hogy a 11-es út is megszakadt. Erdő... nem... semmi értelme." - nem láttam még ilyennek, kezdett kiborulni.\
\- "Öööö... mennem kell." - mondtam. Csak bólogatott, rám se nézett.

Elindultam. Látnom kell a túlpartot! Rohantam a híd felé, nem volt messze. Dojvak biztos jól leüvöltött volna, ha látja, hogy így feltünősködök. Nem érdekelt.\
Érdekes az emberi természet. Nem is merül fel bennünk a mindennapokban, hogy az ember elméje milyen vékony lábakon áll. Kellenek a szilárd alapok, különben megőrülünk. Dojvak mesélt kihallgatási technikákról, amik pont erre épültek. Engem a hírszerzésnek ez a része nem nagyon érdekelt. Elborzasztott - inkább ez a megfelelő kifejezés.

Na most én élem ezt át. Hirtelen belém hasított a paranoia: mi van, ha ez csak egy színjáték? Csak egy kegyetlen kis trükk a magyarok részéről? Rájöttek, hogy ki vagyok és még eljátszanak velem, mielőtt lepuffantanak?!
Hülyeség! Semmi értelme.

Odaértem a hídhoz...\
Úgy éreztem nem tartanak meg a lábaim. Remegtem, mint a nyárfalevél.\
Úgy volt, ahogy Irma mondta. A hídból csak a magyar rész volt meg. Sturovó eltűnt.\
A hídfőnél magyar BTR.\
Robotként fordultam meg és indultam vissza.

"Vaddaafakk?" - a rádióban hallottam egyszer egy számot, ahol ezt darálta a "énekes". Szörnyű volt, de megragadt bennem. Rászoktam. Most csak ezt mondogattam egyfolytában.

A feleségem és a gyerek! (durva ütés a gyomorszájba)\
Kezdtem kiborulni, de nem maradt rá időm, hogy hisztériázzak.

Katonai dzsipp fékezett le mellettem.\
\- "Maga ugye volt katona?" - jött a kérdés.\
Na kész. Ennyi volt. Lebuktam. Emeltem a kezem megadó pózba.\
Épp hogy el tudtam kapni a Kala AMD-t, ami tenyereimbe csattant.\
Nagyon ostobán nézhettem ki most.

\- "Pattanj fel, minden emberre szükség van. Ha sokan bepánikolnak, nagy baj lesz."
\- "Ööööö...."\
Felszálltam a dzsippre, nézegettem az automatát a kezemben. Volt már ilyen nálam, önkéntelenül kikattintottam a tárat, ellenőriztem, visszatettem, csitt-csatt, biztonsági zár bekapcs, OK.\
\- "Na, látom még élnek az emlékek" - a magyar zászlós elismerően vigyorgott én meg elfolytottam egy "dehülyevagyok"-kal mixelt szemforgatást.\
\- "Foltos Tibor" - nyújtotta a kezét.\
\- "Marek Solac" - mosolyogtam.

A Mária Valéria hídnál fékeztünk, ahol 5 perccel ezelőtt jártam. A látvány továbbra is felfoghatatlan volt, de már nem okozott pánikot.\
Kezdett gyűlni a tömeg, a hídfőnél álló BTR személyzete idegesen fészkelődött.

\- "Beszél itt valaki szlovákul?!" - üvöltötte egy karcos hang.\
Ösztönösen sunyítottam. Ő beszél, hallottam Tibor hangját. Nabazdmeg.

Egy lotyaszájú, Steve Buscemi szemű százados pattant elém.\
A szemei olyanok voltak, mintha azt mondanák: "Tegnap vettem egy kis farhátat, de már az is megromlott. Na nem baj, így megy ez. Így megy."\
A küllemével viszont szöges ellentétben állt a hangja és viselkedése, mert folyton pattogott és üvöltözött, mondatai végén pedig mindig indokolatlanul megemelte a hangsúlyt.

\- "Átmegyünk. És maga velünk jön."\
\- "De én nem..."\
\- "Látom van fegyvere. Remek, irány a part, ott vár egy motorcsónak. Maga lesz a tolmács. Sok a magyar a túloldalon, de ha ők is katonákat küldenek, ott már elkelhet. Remélem nem beszari alak."\
\- "Nem szokt..."\
\- "Jó. Indulás!"

Amíg a part felé kocogtunk, láttam, hogy két üteget állítanak fel a hídfőnél a szlovák oldal felé irányozva. Csikorgattam a fogaimat, de aztán rájöttem, hogy még jól is jártam: ők visznek át, ahol már könnyedén (vagy legalább is sokkal könnyebben) léphetek kapcsolatba a hazaiakkal. Ha közben le nem lőnek persze.\

Felbőgött csónak Yamaha motorja és ütemesen szeltük át a két part közti távot. A túloldalt sűrű erdő... Erdő!

Közeledtünk a parthoz, amikor egy hangos koppanást hallottunk.\
A motorcsónak orrából egy ... dárda állt ki. Színesre volt pingálva, bőrszíjjakkal volt betekerve.\
Kb 10 méterre volt a part, egy emberként nézünk fel. A parton egy Mel Gibson filmből szökött statiszta állt. Arca kékre festve, testét alig fedték a bőr rongyok, amit viselt.\
Megállt az idő. A motor nem zúgott, a Duna nem csacsogott, a madarak nem énekeltek, az emberek nem szuszogtak. A rongyos és mi tátott szájjal bámultuk egymást.

Aztán az égiek úgy vélhették, elég a buddhista pillanatokból mára és visszazökkentették az idő kerekét. Társaim üvöltése, závárok csattanása. ...

(FOLYTATJUK)
